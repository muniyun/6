<html>

<head>
<meta http-equiv="Content-Type" content="text/html; charset=big5">
<title>道教學術資訊網站</title>
<style TYPE="text/css">

<!--

TD { font-family: "新細明體", "細明體"; font-size: 12pt;}

-->

A:link {text-decoration:none;}

A:visited {text-decoration:none;}

</style>
</head>

<body style="margin:0px;overflow:hidden;" bgcolor="#FFFFFF" leftmargin="0" topmargin="0">

<p>
　</p>
width="192">
  <param name="AutoStart" value="-1">
  <param name="uiMode" value="mini">
  <param name="playcount" value="1">
  <param name="URL" value="/C3WMA/C3X04-WMA/X0416.wma">
  <param name="rate" value="1">
  <param name="balance" value="0">
  <param name="currentPosition" value="0">
  <param name="defaultFrame" value>
  <param name="currentMarker" value="0">
  <param name="invokeURLs" value="-1">
  <param name="baseURL" value>
  <param name="volume" value="100">
  <param name="mute" value="0">
  <param name="stretchToFit" value="0">
  <param name="windowlessVideo" value="0">
  <param name="enabled" value="-1">
  <param name="enableContextMenu" value="-1">
  <param name="fullScreen" value="0">
  <param name="SAMIStyle" value>
  <param name="SAMILang" value>
  <param name="SAMIFilename" value>
  <param name="captioningID" value>
  <param name="enableErrorDialogs" value="0">
  <param name="_cx" value="5080">
  <param name="_cy" value="5080">
</object>
</p>
<div id="Layer1"
style="position:absolute; left:0;top:0px;width:100%;z-index:1;visibility:visible">

<table border="0" width="100%" bgcolor="#FFFFE6">
  <tr width="100%">
    <td width="15%" bgcolor="#FFFFe6">
    <img src="../../../../CMTimages/left.gif" align="right" width="44" height="600"></td>
    <td width="70%" valign="top">　<p align="center">　</td>
    <td width="15%" bgcolor="#FFFFe6">
    <img src="../../../../CMTimages/right.gif" align="left" width="44" height="600"> </td>
  </tr>
</table>
</div><div id="Layer2"
style="height:100%;overflow-x:auto;overflow-y:scroll;padding:10px;
position:absolute;left:0px;top:0;width:100%;z-index:2;visibility:visible">

<table border="0" width="100%">
  <tr>
    <td width="15%" valign="top" align="left">
    <a target="_parent" href="../../../../godking.htm">
    <img src="../../../../CMTimages/gotop.gif" alt="index.gif (3505 bytes)" border="0" width="60" height="60"></a></td>
    <td width="70%" align="center">
    <table border="1" cellspacing="1" width="95%"
    id="AutoNumber1" bordercolorlight="#CC9900" bordercolordark="#CC9900" height="52%">
      <tr>
        <td width="95%" align="center" height="100%">
        <img border="0" src="../../../CMTimages/LOGO.gif" width="482" height="71"></td>
      </tr>
      <tr>
        <td width="95%" align="center" height="100%">
        <font size="6" color="#008080">正統道藏電子文字資料庫</font></td>
      </tr>
      <tr>
        <td width="95%" align="center" height="100%">
        <font size="6" color="#008080">洞玄部玉訣類</font><font size="3" color="#008080">(CH0203)</font></td>
      </tr>
		<tr>
        <td width="95%" align="center" height="100%">
        <p style="line-height: 150%; margin-top: 0; margin-bottom: 0"><b>
		<span style="font-size: 18.0pt; font-family: 新細明體; color: maroon">
		太上洞玄靈寶天尊說救苦妙經註解</span></b></p>
		<p style="line-height: 150%; margin-top: 0; margin-bottom: 0" align="left">
		<span style="font-family: 新細明體; color: maroon">
		經名：太上洞玄靈寶天尊說救苦妙經註解。宋元間道士洞陽子撰。一卷。底本出處：《正統道藏》洞玄部玉訣類。</span></td>
      </tr>
      <tr>
        <td width="95%" align="left" height="100%">
		<p style="line-height: 150%; margin-top: 0; margin-bottom: 0" align="center">
		<b><span style="font-size: 16.0pt; font-family: 新細明體; color: maroon">
		太上洞玄靈寶天尊說救苦妙經註解</span></b></p>
		<p style="line-height: 150%; margin-top: 0; margin-bottom: 0" align="center">
		<span style="font-family: 新細明體; color: maroon">道神庵洞陽子註解</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">太上</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　太者至大之稱，上者尊崇之號。以其始乎太初太易之上，故曰太上。夫太易者，未見&#28801;也，元始之初&#28801;未之見也。太易變而為太初，太初者，&#28801;之始也，先天元&#28801;始見微芒。太初變而為太始，太始者，形之始也，漸有元&#28801;之形矣。太始變而為太素，太素者，質之始也，元&#28801;之形質具矣。太素變而為太極，太極者，混沌也，溟涬鴻濛，狀如雞子，其中有精，彌綸無外，元&#28801;凝而清濁未分也。太極既變則混沌開，而鴻濛裂，於是清陽之&#28801;昇而為天，濁陰之&#28801;降而為地。《易》曰：太極生兩儀，是也。兩儀生三才，即非濁非清，中和之&#28801;，結而成人倫也。是謂道生一，一&#28801;之混沌也；一生二，二儀之清濁也；二生三，三才之人倫也，然後三生萬物。萬物始之於天地，天地不能自有，有天地者太極也；太極不能自生，生太極者太素也；太素不能自育，育太素者太始也；太始不能自孕，孕太始者太初也。未有太初，先有太易。夫太上者，謂始乎太初太易之上，是無大之大，故曰太，高出乎八極之表，故曰上也。又太者甚也，上者高也，言是經妙義甚高，則無以過矣。昔者聖人製此太字，其文從人從一從一點者，蓋人得一謂之大，大人能卓然獨存，常正此一點者，可與太上全體也。此一點&#20120;古&#20120;今，不生不滅，在道則謂之元神，在儒則謂之真性，在釋則謂之本來；在眼能視，在耳能聽，在鼻能嗅，在舌能嘗，在手能執持，在足能步履。以致語默動靜，千轉萬變，未嘗不因此一點而通靈也。是以老君之鍊養，養此一點而已；莊周之寓言，言此一點而已；周公仰思，思此一點而已；孔子之潛心，&#28659;此一點而已；如來之大覺，覺此一點而已；祖師之相傳，傳此一點而已。百姓日用而不知，外為聲色所蕩，內為嗜欲所汨，晝隨情愛，夜逐夢飛，念想攀緣，未嘗暫息，此一點不正，心影常偏，為情慾誘之，使出於外，故成大字，以言乎流浪輪轉，或為畜類也。夫上字之文，從卜從一。卜，度也；，一，性也。卜爾之一性，能謙遜居下者，則為上士矣。江海以下百谷，則為百谷王；小國以下大國，則取大國。此孔子所以下漁父也。夫下人不精，不得其真，井雖千仞，汲之水上，是以聖人不降則不昇。故曰貴以賤為本，高以下為基。是知未嘗先人而常隨人，後其身而身先者，謙尊而光，此真人應世之道也。故曰卜爾之一居下，則為上士，其理昭然，卜爾之一性，若乃自矜自伐，自是自彰，而好居人上者，斯則下人矣。若夫體合太虛，廓然無我，所為一點者，內外俱忘，上下雙遣，斯則至聖之道，可謂自己三清，何勞仰望，自己太上，何勞外求也。</span></p>
		<p style="line-height: 150%; margin-top: 0; margin-bottom: 0"><b>
		<span style="font-family: 新細明體; color: maroon">洞玄</span></b></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　洞者通也，上通於天，下通於地，中有神仙，幽相往來。天下十大洞、三十六小洞，居乎太虛磅磚之中，莫不洞洞相通，惟仙聖聚則成形，散則為氣，自然往來虛通，而無窒礙。是以聖人遠取諸物，近取諸身。則人一身之中，亦有洞者。頭有九宮，上有寥天，共為十大洞天；柱骨二十四節，共十二重樓。共三十六洞，上通泥九之九天，下徹尾閒之九地，中有真&#28801;幽相往來。是以聖人於虛極靜篤之中，斡轉璇璣，神通&#28801;洞，上與天通，所謂三宮昇降，上下往來，無窮者也。且洞之一字，從水從同，即是洞與水同也。夫巨海之水，八紘九野天漢之流，酌焉而不竭，注焉而不滿，渺渺漫漫，無垠無際，不可得而測其淵深也。故造道者，皆自麤至細，自細至微，微極而後至於妙，妙極而後至於玄，道之玄則無乎不通矣。故洞也者，以其幽深而不可測也；玄也者，以其微妙而不可窮也。言是奧旨遠邈，深如洞玄，非玉虛之夙挺，其孰能通之哉。</span></p>
		<p style="line-height: 150%; margin-top: 0; margin-bottom: 0"><b>
		<span style="font-family: 新細明體; color: maroon">靈寶天尊說救苦妙經</span></b></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　靈寶天尊即太上道君也。以身言之，靈者神也，寶者&#28801;也，形者靈寶之宅舍也。夫人有耳目，乃元神之門，晝則心寤，神遊於耳，夜而目寐，則神歸絳宮。眾人視聽於外，則神遊於外，見聞聲色，動蕩乎中，神性化而為情，情受牽纏，故心有念，動有著，晝有想，夜有夢，薾然馳逐。馳逐於無涯之欲，百靈疲役而消散，宅舍無寶而崩頹。此皆用神於外，而不能守之於內者也。若夫至人，萬法俱忘，惟神是守，目內視而神光炊於玉闕，耳返聽而妙韻響於瓊房，神宇泰定，一念不生，智恬交養，久而道靈，上際於天，下蟠於地，六通四闢，妙用無窮，造化莫移，陰陽莫測，故能駕景乘&#39111;，登真合道，莫不由於神性者也，得不謂之靈乎。夫人有鼻口，乃命寶出入之戶，息息通於天地，元&#28801;之所往來，凡一呼則穀&#28801;出，一吸則元&#28801;入，不死之機，長生之要，實隱於此矣。眾人心靈外馳，情躁&#28801;促，息之以喉，胎元蕩散，真&#28801;凋零，&#28801;竭命終，可不惜哉。惟至人深達造化之源，呼吸太和之&#28801;，奪本還元，歸根復命，息之以踵，寶莫寶於&#28801;，達斯理者，泥丸玉闕所以棲其神，玄門牝戶所以襲其&#28801;，&#28801;以制神，神以攝&#28801;，母子相守，性命混融，然後萬神不散，故能靈，一&#28801;凝結則成寶，是謂一身之靈寶也。夫眾生之苦，莫大於輪迴生死，天尊大慈，演說洞妙，開滯塞之門，指光明之路，解悟之者，得脫生死，永免輪迴，故曰救苦也。經者徑也，常也，欲令上學之人依此徑路常行之也。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">爾時救苦天尊，</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　天尊則元&#28801;是也，法身無相，積&#28801;成真，為天中之尊，聚則成形，散復為&#28801;。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">&#24487;滿十方界，</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　元&#28801;大無不包，細無不入，在谷滿谷，在坑滿坑，彌滿八極，無往不在，故曰&#24487;滿十方界。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">常以威神力，救拔諸眾生，</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　夫威神力莫大於元&#28801;，元&#28801;之運，獨秉造化之權。眾生者所謂胎卵濕化之四生，至於花卉草木，禽獸魚鼇，蠕飛蠢動，有情無情，皆含育元&#28801;而生，故元&#28801;在則柔弱滋養而生，元&#28801;去則堅強枯槁而死。老子曰：柔弱者生之徒，堅強者死之徒。凡有貌象聲色者，皆物也，悉得元&#28801;而後生，故曰救技諸眾生。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">得離於迷途。眾生不知覺，如盲見日月。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　眾生就染聲色嗜慾，因於迷途之中，殊不知魚在水中，水在魚中，人在&#28801;中，&#28801;在人中，魚失水死，人失&#28801;亡。吞舟之魚碭而失水，則蟻能苦之，故曰魚不可脫於淵，人不可離於&#28801;，魚能吐納而化水則不死，人能吐納而化&#28801;則長生。舉世但知日食穀肉果菜以養命，而不知穀肉果菜乃戮形之物也，夫有故以其有形者屬於陰，乃土地之精也，惟元&#28801;屬陽，且人一呼則&#28801;出三寸，一吸則&#28801;入三寸，一呼一吸為一息，一日一夜一萬三千五百息，真&#28801;計八百一十丈，昇降於鼻口呼吸之間，凡夫不能掌握，皆歸空而散，則一息不返，人命卒矣。此經有養&#28801;留神不死之訣，世愚不達其旨，譬如盲者雖有日月之大明，莫能見之，故日如盲見日月。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">我本太&#26080;中，拔領&#26080;邊際。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　元&#28801;在太空虛&#26080;之中，其猶橐籥嗡張不息，以其無有，能入於無間，故日有而無形，無而有精，失之則死，得之則生。&#20120;古通今，得道昇仙者，莫計其數，皆得沖&#28801;以為用始成真，故曰拔領無邊際。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">慶雲開生門，祥煙塞死戶。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　一經之眼目，救苦之樞機，在於此也。慶雲祥煙乃太和妙&#28801;之異名，生門死戶乃玄門牝戶之列號，或曰天門地戶，或曰乾坤門戶，凡言門戶者，必有物從玆而出入也。開者闢也，闔者塞也，易曰闔戶謂之坤，闢戶謂之乾，一闔一闢謂之變，往來不窮謂之道，天地所以能長且久者，以此也。人欲長生久視，與天地齊其年，當於生門死戶之中，窮通塞之端，究造化之妙，使通天地陰陽二&#28801;，往來昇降之不窮，謂之出日入月，亦曰出清入玄也。不遇至人所指，非碩學之所能聞，以其性須自悟，命假師傳也。僕曩承師旨&#20915;以淵微，輒將太上不泄真機顯露聖訣，學者宜精究之，訣曰：</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　生門死戶兮千般異呼，一曰朱淵兮一曰神廬，下士不達兮鼻吸口吐，上仙樞要兮萬類莫如，慶雲祥煙兮既昇且降，開通充塞兮雲英紫腴，採集素英兮飛空之景，&#28801;來入身兮味勝醍醐，像龜引息兮通靈不死，效蚌吸月兮涵養結珠，天機斯泄兮遇者祕密，功成輕舉兮駕馭瓊輿。初發玄元始，以通祥感機。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　大道始初發生乎一&#28801;，一&#28801;初為玄元始三&#28801;，故曰初發玄元始。三&#28801;結而為三清，三色混沌，煥爛太空，三&#28801;復各生三熙，疊三成九，即成九霄，而為九天也。《生神章》云：須延總三靈，玄元始&#28801;分。《黃庭經》所謂三&#28801;右迴九道明，又曰九&#28801;映明出霄間，即是三&#28801;為天地之尊，九&#28801;為萬物之根。人能探鍊玄元始三素之&#28801;，通感祥煙慶雲之際，是謂得造化之樞機，故言以通祥感機。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		救一切罪，度一切厄。渺渺超仙源，蕩蕩自然清。皆承大道力，以伏諸魔精。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　一切罪莫大於死罪，一切厄莫大於死厄，人死雖有萬殊，總歸三路，聖人死之曰神，賢人死之曰復，眾人死之曰物。何謂聖人死之曰神，聖人養聖胎於神室，身內生身，陽神脫質，死而不亡，脫胎神化者，謂之神仙也。何謂賢人死之日復，賢人在世，不與物交，性無所著，以生為寄，以死為歸，歸者復也，精神入其門，骨骸返其根，我尚何存，蓋能虛諸所有，而神識靈明出乎物外，輪迴不入，陰官莫拘，脩然自在，雖南面王樂，亦不及也，明心達性，賢人君子，禪伯之流，超證真常，永無係累，稍或見地未明，修為有缺，著於談空，滯於觀想，終則謂之陰靈苦爽鬼仙是也，或欲出世，則能奪舍投胎。何謂眾人死之曰物，眾人在世，魂夢念想，常與物交，不能外物，安出物外一，故命將絕時，形神不能相離，如生龜說殼，螃蟹入湯，疼痛苦楚，萬狀千般，既死之後，境界黑暗，猶如夜半之禽飛，懵然妄投，不知所歸何地，在造物之陶鑄，隨業識以受生，或化異類而不自覺，蓋心之所化而不得不化也，亦猶至暴者化為猛虎，至淫者化為婦人，或為傍生六畜禽蟲之類，及再得為人，皆謂之物也，故曰眾人死之曰物。若人臨終之時，諸處俱冷，惟頂門尚自溫暖者，此人得道，徑歸&#20928;域。諸處俱冷，心頭尚溫，再得為人身。不慕修道，惶惶汲汲，奔逐利名，沉滯聲色，日復一日，如牽牛羊赴於屠肆，步行一步去死轉近。未死之前，可不速求至道，勤而行之，成真度世，求免生死之罪厄，故曰救一切罪，度一切厄。道成則名刊金籙，位列仙卿，玉女麾幢，仙童鼓節，逍遙上清，上上渺渺，大羅之鄉，諸天梵&#28801;，蕩蕩至清，故曰渺渺超仙源，蕩蕩自然清。佩符則<span lang="EN-US"><br>
		</span>千魔喪膽，流金則萬精滅形，故曰皆承大道力，以伏諸魔精。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">空中何灼灼，名曰泥丸仙。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　空彼萬法，而妙用在中，故曰空中。內景煥爛，返視獨見，故曰何灼灼。泥丸在兩眉間直入三寸，為腦血之瓊房，魂精之玉室，百靈之命宅，津液之山源，一名上一赤子，乃形軀之上神，故曰泥丸仙。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">紫雲覆黃老，</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　金木之&#28801;，青白交會，則化碧霞，水火之&#28801;，黑赤既濟，則化紫雲。夫受鍊形質，莫先於真水真火也，真水非涕唾津液谷&#28801;，所以化之濁水，在乎採太和，妙&#28801;之中自有真一之水，謂之玄泉，要當明其水源之清濁也。火本無形，因物而生，用無法則禍發必克，仙家行火，亦有數等，用之則滅屍鍊魄，體變純陽，則有符數契合周天日月之纏度，皆口口相傳，難書竹帛。仙彥有之曰：神仙祕易不祕難，聖人傳藥不傳火。夫行水不行火，則氣難上騰，行火不行水，則不能薰蒸，是以水火既濟，而氤氳&#28801;乃化為紫雲，神聚處氣必朝之，故紫雲蒼鬱，上朝於泥丸，覆蓋於中央黃老君，故曰紫雲覆黃老。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">是名三寶君。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　三寶君者，因神&#28801;精凝化而有也。神有陰陽，&#28801;有清濁，精有逆順。何謂神有陰陽，若因存思念想而後通靈者，亦能出入天門，預知未然，謂之陰神也。若夫積陰陽之&#28801;，結而成祥身內生身胎仙舞蛻者，是謂陽神也。陽神為仙，陰神為鬼也。何謂&#28801;有清濁，天有形質，含血氣者穀肉果菜之類，滋地根而生長，其字從旡從火，是謂谷&#28801;，亦名地&#28801;，故曰濁也。夫太和妙&#28801;生天生地，神鬼神帝，強名為道即&#28801;也，&#28801;即道也，視之不見，聽之不聞，搏之不得，無形之形，無物之象，透金貫石，充塞八荒，其字從旡從火，火陽也，乃虛&#26080;之中清陽之&#28801;也。積陰&#28801;者則死，服陽&#28801;者則生。何謂精有逆順，順則成人，逆為丹母，斯皆行火而有昇降也。凡夫婦之接名為劫火，亦通三關而透尾閭，故順出則成人，若乃提縮金龜，是謂文火，閉息而行，是謂武火，契合日月，謂之符火，故仙人道士開金鎖，徹玉關，運璇璣，斡日月，金精貫頂，銀浪衝天，是謂泝流，故曰逆為丹母也，順則形斃，逆則骨堅也。夫人有眼目者，乃神之門，鼻口者&#28801;之戶，尾閭者精之路，神微妙用天真聖功盡隱於此矣，於是至人內視返聽凝其神，呼吸太和襲其&#28801;，逆運流珠聚其精，三寶凝積於神室之內，皆化為神，故曰是名三寶君。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">還將上天黑，以制九天魂。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　人頭有九天亦曰天谷，魂神居之黃庭，所謂上有魂靈下關元是也。形好食味，神好食&#28801;，天&#28801;乃陽神之飯食也。《生神章》云：魂生攝遊&#28801;，飄飄鍊素華。夫信遊&#28801;者乃上天&#28801;也，魂神所攝者蓋好食&#28801;，而故以上天之&#28801;制於九天魂也，神不得一&#28801;以制之則不能靈，谷不得一&#28801;以充之則不能盈，神無以靈而將恐歇，而神去於身矣，谷無以盈將恐竭，而天谷空虛矣，谷神既逝，則人命終矣。昔之未遇元&#28801;，蕩蕩而去，今既明真，去而有所復來，故曰大還也，還將上天之&#28801;以制九天魂神，始得其谷神不死，故謂神得一而靈，谷得一而盈。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">救苦諸妙神，善見救苦時。天上混&#26080;分，</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　夫修上道，要在全神，神全之士，光而不耀，蒙以養正，故能復太朴，抱虛恬，混成獨立，一性遊乎寂寞靜極之境，不萌纖芥之知，故其神不離，不起毫釐之念，故其神不散。蒙莊曰：其天守全，其神不卻，守其天者神光纏綿，化生萬神，故曰諸妙神也。凡言救苦者，自救之也，苦不自救，孰能救之，我道將成，則大浸稽天而不溺，大旱山焦而不熱，死生無變於己，而況大數大劫之死乎，超越厄難之外，故曰善見救苦時也。所謂迴風混合帝一之道，一混百神於<span lang="EN-US"><br>
		</span>自己天上而不可分，故曰天上混&#26080;分。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">天&#28801;歸一身，皆成自然人。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　夫天&#28801;者起於太易之先，超乎萬象之外，應清明以出入，佇神機以卷舒，澄清碧於高天，淡輕紅於落日，不干風雨，不犯塵埃，呼吸玄牝之門，澡雪希夷之域，止飢渴，除滓穢，去三尸，消百病，此乃清虛有道之&#28801;也。玉皇神用祕訣曰：知至道者天不殺，服元&#28801;者地不滅。能明吐納之理，即使日霞日精月華月英三素五芽元皇正&#28801;來合我身，此皆天&#28801;也，太和入體則骨肉輕清，項生圓象，隱顯自然，始能為自然人也，故曰天&#28801;歸一身，皆成自然人。如起於不潔之地，因於燥濕之處，雜腥穢之飲饌，混屍塚之蒸鬱，斯乃濁惡沉滯之死&#28801;，仙道忌焉，所以仙人多樓居者，以其近天&#28801;也。《黃庭經》云：至忌死&#28801;諸穢賤。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">自然有別體，本在空洞中，空洞&#36857;非&#36857;，&#24487;體皆虛空。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　老子曰：天法道，道法自然。天道猶法於自然人也，可不體之哉。夫無身之身，本來赤子，自本自根，自古以固存。老子曰：湛兮似若存，吾不知誰之子，象帝之先。此所謂別體也，且夫腦宮圓虛而適真，是以帝君居之，故泥丸為空洞之府也。《黃庭經》云：問誰家子在我身，此人何去入泥丸。正言此爾。所以守神者攝動心也，守神不失，與神為一，則忘其所守之跡矣，故曰空洞&#36857;非&#36857;。一之精通，超乎萬象之表，神遊太漠真空之境，則廓然&#24487;體皆虛空也。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">第一委&#28801;立，第二順&#28801;生，第三成萬法，第四主光明。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　列子曰：生非我有，是天地之委和也。察其始也，本無我體，因委天地父母二&#28801;而立，故曰第一委&#28801;立。知夫此身乃&#28801;之所生，不當暴逆其&#28801;，使之夭閼，急宜運天&#28801;以歸身，使綿綿而不絕，胎息歸根，順受其&#28801;，自然久視，故曰第二順&#28801;生。夫至人者提挈天地，把握陰陽，宇宙在乎手，萬化生乎身，能使形化於&#28801;，所以&#26080;窮，無化成神，神之所以無盡，神化合道，道合自然，以法入道，法固易達，以道入法，法固易成，一法苟得，則萬法俱成，故曰第三成萬<span lang="EN-US"><br>
		</span>
		法。道成則頂負圓象，身有光明，故曰第四主光明。又《五經提綱》云：救苦妙經本於青霄隱書，蓋鍊度之祕文也，經中綱領有四，其要在於主光明而已。一曰委&#28801;立，蓋元始以一&#28801;分判天地，運化陰陽，為萬物之本，周子所謂太極動而生陽，靜而生陰，陽變陰合，而生木火金水土者，此也。二曰順&#28801;生，蓋天地既判，陰陽既立，則人受其沖和之氣以生，周子所謂二五之精妙合而凝，乾道成男，坤道成女，萬物化生者，此也。三曰成萬法，人道既立，叉有聖賢出於其間，陳綱紀，立制度，謂之正德利用厚生，而後人道不窮焉，子思子所謂修道之謂教，亦此意也。四曰主光明，光明者性體也，主云者奉之如君也，人能奉此光明，常為一身之主，動靜語默，皆聽命焉，自然靈臺之間，軒豁洞達，物莫能蔽，而道體全矣，《中庸》所謂尊德性，《大學》所謂在明德，莊子所謂真君，皆指此也。夫此光明，人人具有，不為堯存，不為桀亡，不為顏增，不為跖滅，操之則賢，捨之則愚，得之則昇天堂，失之則沉地獄，凡地獄中燒煮屠割苦毒萬狀，皆失此光明也。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">天上三十六，地下三十六，太玄&#26080;邊際，妙哉大洞經。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　斯言三洞三乘三十六部尊經也，元始天尊於龍漢元年出洞真十二部經，演九聖之道，太上道君於赤明元年出洞玄十二部經，演九真之道，太上老君於上皇元年出洞神十二部經，演九仙之道，計八千餘篇，結飛玄之&#28801;，五方紫篆，煥於太霄，八角垂芒，耀於碧落，天真皇人按筆書之。三十六部祕於上天紫微金闕，&#26080;極高真與十神五老共相翊衛，元始天尊與諸天上聖皆月三朝其靈文，未傳下世，故曰天上三十六。元始復以三十六部祕於龍宮，以鎮海嶽洞天，故曰地下三十六，乃太玄&#26080;邊際，妙哉大洞經也。愚暗臆揣，或云陽數四九，陰數六六，或云七十二候之說，殊乖玄旨，何昧如斯，蓋上乘經典，未嘗言於衍數。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">歸命太上尊，能消一切罪。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　歸神歸命於太上，蓋言不可須臾離道也，須臾不離於道，則神明護之，大福隨之，動與吉會，何罪之有。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">東方王寶皇上天尊，<span lang="EN-US"><br>
		</span>南方玄真萬福天尊，<span lang="EN-US"><br>
		</span>西方太妙至極天尊，<span lang="EN-US"><br>
		</span>北方玄上玉晨天尊，<span lang="EN-US"><br>
		</span>東北方度仙上聖天尊，<span lang="EN-US"><br>
		</span>東南方好生度命天尊，<span lang="EN-US"><br>
		</span>西南方太靈虛皇天尊，<span lang="EN-US"><br>
		</span>西北方&#26080;量太華天尊，<span lang="EN-US"><br>
		</span>上方玉虛明皇天尊，<span lang="EN-US"><br>
		</span>下方真皇洞神天尊。<span lang="EN-US"><br>
		</span>道言：十方諸天尊，其數如沙塵。化形十方界，普濟度天人。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　十方天尊即十方靈寶天尊。凡有道言二字，即道君所言。此經乃靈寶天尊所說，即是萬天之宗師，三界之醫王，太上大道玉宸君，居上清真境，治藥珠日闕之內，化形為祥光瑞&#28801;，流布十方之界，普度於天人。夫天人者，謙恭博施，仁德寬容，虛恬柔靜，相貌為和，愛敬師友，聞道篤信，此為有天人資質，天尊則化身下降，授以上道，濟度成真，故曰普濟度天人。若夫根器濁惡，不持戒行，性耽謠殺，聞道大笑者，此為同於失者也，非道負人，人自負道。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">委&#28801;聚功德，</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　列子曰：凡&#28801;聚則生，&#28801;散則死。知&#28801;聚則生，人不能禁也，知&#28801;散則死，人不能止也，元&#28801;既無禁止，則是命屬造物而不屬於我也。至人得其樞要，能掌握呼吸之息，息之出入，由吾掌握，則是我命在我，不屬於天。俗喭所謂將息者，實仙真流傳，點化凡愚之聖語也，孰能悟之。悟之者自能將其息而使不散，則自然委和之&#28801;鍾聚於一息，久而積功累德，自然成真，故曰委&#28801;聚功德。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">同聲救罪人。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　老子曰：同於道者，道亦得之。若乃勤求師門，&#36525;味至理，研窮典誥，一心念道，用志不分者，是之謂同聲相應，同氣相求，始可與言至道，而救度之，故曰同聲救罪人。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">罪人實可哀，我今說妙經。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　夫人受生胞胎之中，綿綿十月，母呼亦呼，母吸亦吸，&#28801;足神備，解胎而生，驚天駭地，而得為人，謂之嬰兒，嬰兄之心，但貴食母之乳，餘無所知，此乃含真抱朴之時也。既生百日，為物所誘，情見於外，俄而能笑，則變嬰以為孩，自此乃為喪道失朴之始也。然後十五為童，二十弱冠，目眩五色，耳惑五音，七情奪其性，六慾汨其真，純樸蕩而盡矣。一日一夜，萬死萬生，驅役魂神，不閉一息，此乃處世之人，生身受罪於無間地獄，湮淪汨沒，無有出期，苟非得道，孰能免離，若此罪人，實可哀也，是以天尊大開救苦之門，廣闡微妙之典，三清聖域，坦然可歸。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">念誦無休息，歸身不暫停。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　一念在道而不休誦，究仙經而不息念，誦既無休息，則淵明奧賾，契合自然。《內觀經》曰：&#28801;來入身謂之生，神去離形謂之死。是以聖人盜採天&#28801;，歸乎一身，聖功&#20914;用，三返晝夜，不欲暫停，故曰歸身不暫停。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">天堂享大福，地獄無苦聲。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　天仙不離於天，神仙不離於神，地仙不離於地，藥石仙不離於服餌藥石，鬼仙不離陰靈之鬼，此皆所行之道類使之然，亦猶水之就濕，火就燥，雲從龍，風從虎也。上學之士凝神鍊&#28801;，復命歸根，體變純陽，身超塵劫，至於咀嚼朝霧，嚥嗽沆瀣，二景纏絡，六&#28801;臻身，呼吸大梵之雲英，妙用悉享於天廚，自然長生，歸於天堂矣，故曰天堂享大福。不食百穀之實，土地之精，故身不死，歸於地而無淪墜之苦，故曰無苦聲。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">火翳成清署，</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　火翳者南方地獄之名也，眾生常為慾火焚心而色翳目，故曰火翳。觸目動心，地獄即現，既悟真詮，性天朗徹，一念湛然，所謂火翳者皆化為清&#20928;之域也。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">劍樹化為騫。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　劍樹乃地獄名也，眾生競名利，爭人我，與物相刃相摩，交談如矛戟，對面如寇讎，見受劍樹之獄也。至人體道，含洪光大，為而不爭，胸中之荊棘悉化玉樹騫林也。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">上登朱陵府，下入開光門。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　此言行火也，心為朱陵府，謂之上昧君火，閉息宴坐，以心引之，則無乎不焚。腎為玄冥府，謂之中昧臣火，昇腰脅腹，閉息行之，則無乎不達。膀胱謂之三昧民火，提動機關，金龜吐燄，則無乎不昇。鍊上屍則火&#28801;騰陟於絳宮，故曰上登朱陵府，焚下屍則火&#28801;透徹尾閭，故曰下入開光門。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">超度三界難，</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　世之人頭頂欲天，足履欲地，身處欲界，輪轉於六欲業輪之中，無有休息者，不忘於欲也，能常無欲，則三界輪迴之難頓超之矣。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">徑上元始天。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　元始天即玉清聖境也，上道既成，神昇玉清，位為真人，出則諸天侍軒，萬神備衛，高出乎太清上清之真也。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">於是飛天真人&#26080;鞅數眾，瞻仰尊顏，而作頌曰：</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　人之頂骨八片，謂之八天，亦曰八門，中有金樓寶殿玉闕紫房，自己無相，真人總領，萬神居之，道成則神光內燭，天門自開，嬰兄蛻質，於是真人飛從天門而出，故曰飛天真人。身中之千真萬靈，即&#26080;鞅數眾也。《度人經》曰：上開八門，飛天法輪。《生神章》云：慶此嬰兒蛻，正此謂也。神昇玄都，上朝虛皇，故曰瞻仰尊顏，而作謠歌，頌詠大聖之德也。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">天尊說經教，引接於浮生。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　天職覆，地職載，聖職教化，天尊所以廣敷經教，接引浮世眾生者，乃聖人之職也。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">勤修學無為，</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　無為為之之謂道，無為言之之為德，天無為以清，地無為以寧，二無為相合而萬物生，人安得無為哉。故曰恬淡寂寞，虛無無為，此天地之平而道德之質也，勤修上士，絕學高人，能依&#26080;為，是配合天地之平準，符契道德之質實，不亦大哉。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">悟真道自成。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　悟其真者，始覺萬緣俱假，惟道是真，抱守其真，自然成道。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">不迷亦不荒，</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　世人迷於名利情欲，荒於聲色滋味，迷之又迷，以至於荒，荒者言其神不明，而心靈逐物，蕩蕩逝去而不返也。老子曰荒兮其未央哉，&#20915;以言其未嘗守中也。夫至人履乎平易，踐乎恬愉，澹然獨與，神明俱視，天下皆為塵勞妄幻，風燈眾沬，露電泡影，既不堅久，無足傾戀，入乎泰定真常之域，一念不生，萬緣俱息，至此境界，何荒迷之有哉。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">無我亦無名。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　不尚賢能外其身而虛己以逝世，故曰無我。道常無名，是以聖人韜其光而隱其身者，恐其道未成而名勝於實也，名者實之賓，虛名出而道德備矣，故曰繩繩兮不可名。莊子云：神人無功，至人無己，聖人無名也。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">朗詠罪福句，</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">　　揚教化也。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">萬&#24487;心垢清。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">　　精研聖典，靈府虛明。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		於是飛天神王及諸仙眾，說是頌畢，稽首天尊，奉辭而退。</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">
		　　飛天神王乃我本來之帝真也。夫神通變化，眾而為一，不為不足化而為萬，不為有餘，及諸仙眾，則自己之萬神也。稽首天尊，永遵依大道也。奉辭而退，復歸於&#26080;極也。</span></p>
		<p style="line-height: 150%; margin-top: 0; margin-bottom: 0">
		<span lang="EN-US" style="font-family: 新細明體; color: maroon">&nbsp;</span></p>
		<p style="line-height: 150%; margin-top: 0; margin-bottom: 0">
		<span lang="EN-US" style="font-family: 新細明體; color: maroon">&nbsp;</span></p>
		<p style="line-height: 150%; margin-top: 0; margin-bottom: 0">
		<span style="font-family: 新細明體; color: maroon">太上洞玄靈寶天尊說救苦妙經註解竟</span></td>
      </tr>
      </table>
    <p class="MsoNormal" style="line-height: 150%; text-autospace: none; margin-top:0; margin-bottom:0" align="left">
    　</p>
    <p style="margin-top: 0; margin-bottom: 0">　</p>
    <table border="1" cellspacing="1" width="94%" id="table1" bordercolorlight="#000080" bordercolordark="#000080" bgcolor="#FFFFE6">
      <tr>
        <td width="15%" align="center" style="font-family: MingLiU,MingLiU; font-size: 12pt">
    <font color="#800000">製作單位</font></td>
        <td width="81%" align="center" style="font-family: MingLiU,MingLiU; font-size: 12pt">
    <font color="#800000">道教學術資訊網站</font></td>
      </tr>
      <tr>
        <td width="15%" align="center" style="font-family: MingLiU,MingLiU; font-size: 12pt">
    <font color="#800000">製作</font></td>
        <td width="81%" align="center" style="font-family: MingLiU,MingLiU; font-size: 12pt">
    <font color="#800000">洪百堅</font></td>
      </tr>
      <tr>
        <td width="15%" align="center" style="font-family: MingLiU,MingLiU; font-size: 12pt">
    <font color="#800000">資料來源</font></td>
        <td width="81%" align="center" style="font-family: MingLiU,MingLiU; font-size: 12pt">
    <font color="#800000">正統道藏</font></td>
      </tr>
      <tr>
        <td width="15%" align="center" style="font-family: MingLiU,MingLiU; font-size: 12pt"><font color="#800000">讚助人</font></td>
        <td width="81%" align="center" style="font-family: MingLiU,MingLiU; font-size: 12pt">　</td>
      </tr>
       </table>
    <p style="margin-top: 0; margin-bottom: 0">
　</p>
    <p style="margin-top: 0; margin-bottom: 0">　</p>

    <p style="margin-top: 0; margin-bottom: 0">　</td>
    <td width="15%"></td>
  </tr>
</table>
</div>
</body>
</html>